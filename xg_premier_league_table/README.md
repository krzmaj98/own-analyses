# Celem poniższej analizy jest sprawdzenie istotności zależności między statystyką xG (expected goals, bramek oczekiwanych) a faktycznym kształtem tabeli ligowej najwyższej klasy rozgrywkowej w Anglii w sezonie 2022/23. Zbudowano model wielomianowej regresji logistycznej, do nauczenia którego wykorzystano dane z pięciu poprzednich sezonów Premier League (wyniki spotkań oraz wartości statystyki xG osiągnięte przez drużyny w tych spotkaniach), natomiast do przeprowadzenia predykcji posłużył zbiór zawierający spotkania rozegrane w sezonie 2022/23 przed rozpoczęciem Mistrzostw Świata w Katarze (146 spotkań). Następnie postanowiono obliczyć oczekiwane liczby punktów oraz przewidywane miejsca w tabeli według modelu oraz obliczyć współczynnik korelacji rang Spearmana między rzeczywistą i przewidywaną tabelą. Okazało się, że istnieje umiarkowanie silna dodatnia korelacja, co pozwala na wyciągnięcie wniosku, iż statystyka xG jest względnie dobrym predyktorem kształtu tabeli ligowej.
